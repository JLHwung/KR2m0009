# -*- mode: mandoku-view; -*-
#+TITLE: 文獻通考
#+DATE: 2015-08-24 22:49:35.710286
#+PROPERTY: ID KR2m0009
#+PROPERTY: BASEEDITION WYG    
#+PROPERTY: JUAN 卷一百四十九 
<pb:KR2m0009_WYG_149-1a>¶
欽定四庫全書¶
　文獻通考卷一百四十九¶
　　鄱　陽　馬　　端　臨　貴　與　　著¶
　兵考一¶
　　兵制¶
周官大司馬凡制軍萬有二千五百人為軍王六軍大¶
國三軍次國二軍小國一軍軍將皆命卿二千有五百¶
人為師師帥皆中大夫五百人為旅旅帥皆下大夫百¶
<pb:KR2m0009_WYG_149-1b>¶
人為卒卒長皆上士二十五人為兩兩司馬皆中士五¶
人為伍伍皆有長(軍師旅卒兩伍皆衆名也伍一比兩/一閭卒一族旅一黨師一州軍一鄉)¶
(家所出一人將帥長司馬者其師吏也言軍將皆命卿/則凡軍帥不特置選於六官六鄉之吏自卿以下徳任)¶
(者使兼官焉春秋傳曰成國不過半天子之軍詩常武/曰整我六師文王曰六師及之此周為六軍之見於經)¶
(者也春秋傳曰王使虢公命曲沃伯以一軍為晉侯此/小國一軍之見於傳也百人為卒二十五人為兩故春)¶
(秋傳曰廣有一卒卒偏之兩比疏云此皆據在鄉時為/卿大夫州長黨正族師閭胥  長時尊卑命數而言伍)¶
(長不言下士者以衆為官卑故畧而不言大國次國小/國皆以命數同者軍數則同則上公為大國侯伯為次)¶
(國子男為小國魯是侯爵而魯頌言公徒三萬注云萬/二千五百人為軍三軍合三萬七千五百人言三萬者)¶
<pb:KR2m0009_WYG_149-2a>¶
(舉成數也如襄公作三軍則是前無三軍惟僖公盛時/有之又季武子為三軍叔孫昭子不可云我小侯也是)¶
(伯禽大侯之時有之楚之軍法百人為卒五十人為偏/二十五人曰兩君之戎分為二廣廣有一卒為承承有)¶
(偏有兩以證此經百人為/卒二十五人為兩之意也)一軍則二府六史胥十人徒¶
百人¶
　　盱江李氏曰此則六鄉為六軍又按遂人職云稽¶
　　其人民而授之田野簡其兵器康成謂遂之軍法¶
　　如六鄉則六遂亦為六軍注疏謂天子六鄉六遂¶
　　合有十二軍而止六軍何也蓋六鄉為正軍六遂¶
<pb:KR2m0009_WYG_149-2b>¶
　　為副倅至於大國之三鄉三遂次國之二鄉二遂¶
　　小國之一鄉一遂莫不皆然但以王家迭用之則¶
　　常六軍爾故止言六軍此鄉遂制軍之法¶
小司徒乃會萬民之卒伍而用之五人為伍五伍為兩¶
四兩為卒五卒為旅五旅為師五師為軍以起軍旅以¶
作田役以比追胥以令貢賦(用謂使民事之伍兩旅卒/師軍皆衆之名兩二十五)¶
(人卒百人旅五百人師二千五百人軍萬二千五百人/此皆先王所因農事而定軍令者也欲其恩足相恤義)¶
(足相救服容相别音聲相識作為也使功令之事追逐/宼也春秋公追戎於濟西胥伺捕盗賊也  疏曰五人)¶
<pb:KR2m0009_WYG_149-3a>¶
(為伍即五家為比家出一人在家為比在軍為伍五伍/為兩即五比為閭閭二十五家兩二十五人四兩為卒)¶
(即四閭為族族百家卒百人五卒為旅即五族為黨黨/五百家旅五百人五旅為師即五黨為州州二千五百)¶
(家師二千五百人五師為軍即五州為鄉鄉萬二千五/百家軍萬二千五百人管子内政寄軍令在鄉五家為)¶
(比以營農事比長領之及其出軍家出一人五人為伍/則伍長領之在家閭胥領之閭在軍則為兩司馬領之)¶
(在家為族師在軍為卒長在家為黨正在軍為旅師/在家為州長在軍為師帥在鄉為大夫在軍為軍將)乃¶
均土地以稽其人民而周知其數上地家七人可任也¶
者家三人中地家六人可任也者二家五人下地家五¶
人可任也者家二人(均平也周猶徧也一家男女七人/以上則授之以上地所養者衆也)¶
<pb:KR2m0009_WYG_149-3b>¶
(男女五人以下則授之以下地所養者寡也正以七人/六人五人為率者有夫有婦然後為家自二人以至十)¶
(為九等七六五者為其中可任謂丁強任力役之事/者也出老者一人而已其餘男女强弱相半其大數)凡¶
起徒役者毋過家一人以其餘為羡唯田與追胥竭作¶
(鄭司農云羡者饒也田謂田獵也/追謂追逐㓂賊也竭作者盡行也)凡國之大事致民大¶
故致餘子(大事謂戎事也大故謂災寇者也鄭司農云/凡國有大事乃當徴召會聚百姓則小司徒)¶
(召聚之餘子謂羡也元謂餘子卿大夫之子也當守於/王宫者也疏曰此謂六鄉之内上劑致甿一人為正卒)¶
(其餘皆為羡卒也若六遂之内以下劑致甿一人/為正卒一人為羡卒其餘皆為餘夫饒逺故也)¶
遂人以歲時稽其人民而授之田野簡其兵器教之稼¶
<pb:KR2m0009_WYG_149-4a>¶
穯凡治野以下劑致甿(致猶會也民雖受上田中田下/田及會之以下劑為率謂可任)¶
(者家二人/優逺民也)¶
　　陳氏禮書曰古者國有遊倅田有餘夫軍有羡卒¶
　　皆所以副其正也六鄉以三劑致民上地家七人¶
　　至毋過家一人以其餘為羡則一人為正卒餘可¶
　　任者皆羡卒也六遂以下劑致民上地可任者家¶
　　三人中地可任者二家五人而皆以下地二人任¶
　　之則一人為正卒一人為羡卒其餘不預所以優¶
<pb:KR2m0009_WYG_149-4b>¶
　　野人也惟田與追胥竭作鄉遂皆然以田獵禽獸¶
　　人所同欲追伺盗賊人所同惡故也羡卒亦謂之¶
　　餘子則餘子自私言之羡卒自公言之故周詩曰¶
　　其軍三單先儒謂公劉始遷於豳無羡卒是也¶
　班固漢志殷周以兵定天下矣天下既定戢藏干戈¶
　教以文徳而猶立司馬之官設六軍之衆因井田而¶
　制軍賦地方一里為井井十為通通十為成成方十¶
　里成十為終終十為同同方百里同十為封封十為¶
<pb:KR2m0009_WYG_149-5a>¶
　畿畿方千里有稅有賦(師古曰稅者田租也/賦謂𤼵賦斂之賦也)稅以足¶
　食賦以足兵故四井為邑四邑為邱邱十六井也有¶
　戎馬一匹牛三頭四邱為甸甸六十四井也有戎馬¶
　四匹兵車一乘牛十二頭甲士三人卒七十二人干¶
　戈備具是謂乘馬之法(鄭氏曰甲士/在車士也)一同百里提封¶
　萬井(提舉也舉/四封之内)除山川沈斥城池邑居園囿術路三¶
　千六百井(沈斥水田潟鹵也術大道也川謂水之通/流者沈謂居深水之下也斥鹹鹵之地)¶
　定出賦六千四百井戎馬四百匹兵車百乘此卿大¶
<pb:KR2m0009_WYG_149-5b>¶
　夫采地之大者也(采官也因官食/地故曰采地)是謂百乗之家一¶
　封三百一十六里提封十萬井定出賦六萬四千井¶
　戎馬四千匹兵車千乘此諸侯之大者也是謂千乘¶
　之國天子畿方千里提封百萬井定出賦六十四萬¶
　井戎馬四萬匹兵車萬乘之王戎馬車徒干戈素具¶
　春振旅以蒐夏苃舍以苗秋治兵以獮冬大閱以狩¶
　皆於農隙以講事焉五國為屬屬有長十國為連連¶
　有帥三十國為卒卒有正二百一十國為州州有牧¶
<pb:KR2m0009_WYG_149-6a>¶
　連帥比年簡車卒正三年簡徒羣牧五載大簡車徒¶
　此先王為國立武足兵之大畧也¶
　　薛氏曰一封出車千乘以杜氏法積算十同千乘¶
　　當有戎馬四千匹牛一萬二千頭甲士三千人步¶
　　卒七萬二千人合士卒之數可以為六軍然而大¶
　　國不過三軍其有六軍者猶天子六鄉六遂迭用¶
　　之耳記曰大國不過千乘蓋諸侯地不過百里車¶
　　不過千乗以開方之法計之方十里為方一里者¶
<pb:KR2m0009_WYG_149-6b>¶
　　百其賦十乘方百里者為方一里者萬其賦千乘¶
　　然賦雖出千乘而兵不過三軍五百乘而已則五¶
　　百乘三鄉之所出也千乘闔境之所出也何則鄉¶
　　萬二千五百家合三鄉則三萬七千五百家凡起¶
　　徒役毋過家一人則三軍為三萬七千五百人矣¶
　　三軍而車五百乘則天子六軍為車千乗矣¶
　　又曰周制萬二千五百人為軍六軍七萬五千人¶
　　千里之畿提封萬井定出賦六十四萬井一井之¶
<pb:KR2m0009_WYG_149-7a>¶
　　田八家耕之總計六十四萬井之田為五百一十¶
　　二萬家家之一夫為五百一十二萬夫以此夫衆¶
　　而供萬乘之賦是為七家而賦一兵孫子曰興師¶
　　十萬日費千金内外騷動怠於道路不得操事者¶
　　七十萬家蓋言一夫從軍七家奉之此亦見七家¶
　　賦一兵也自夫率之七家相更以給軍則王畿之¶
　　内凡七征而役方一遍焉¶
　　章氏曰司徒之可任者如此其多司馬法之出士¶
<pb:KR2m0009_WYG_149-7b>¶
　　徒如彼其少蓋古人之於兵不盡用之小司徒只¶
　　言其可任者非實數也後世反此晉作州兵乃是¶
　　盡數調發甚非先王之制其他如魯成作邱甲蘇¶
　　秦謂齊宣王臨淄之中七萬户不下户三男子而¶
　　卒以二十一萬曹操謂崔琰曰昨按户籍可得三¶
　　十萬衆故為大州是皆以實數調發惟孔明僅有¶
　　此意以蜀之大其兵常不過十二萬而所用八萬¶
　　常留四萬以為更代蜀之强以孔明不盡用之故¶
<pb:KR2m0009_WYG_149-8a>¶
　　及蜀之亡尚有十萬二千數年之間所折不過二¶
　　萬耳¶
成周兵制圖¶
　王　　　　六鄉六遂　六軍(七萬五千人/)¶
　大國(上公/)　三鄉三遂　三軍(三萬七千五百人/)¶
　次國(侯伯/)　二鄉二遂　二軍(二萬五千人/)¶
　小國(子男/)　一鄉一遂　一軍(一萬二千五百人/)¶
　伍(五人/)　　伍長公司馬下士(一軍伍長二千五百人/六軍共一萬五千人)¶
<pb:KR2m0009_WYG_149-8b>¶
　兩(二十五人/)兩司馬中士(一軍兩司馬五百人/六軍共三千人)¶
　卒(百人/)　　卒長上士(一軍卒長一百二十五人/六軍共七百五十人)¶
　旅(五百人/)　旅師下大夫(一軍旅師二十五人/六軍共一百五十人)¶
　師(二千五百/人)師帥中大夫(一軍師帥五人/六軍共三十人)¶
　軍(萬二千五/百人)軍將卿(一軍一人卿/六軍共六)¶
　　章氏曰王畿千里近郊五十里逺郊百里郊為鄉¶
　　六鄉百里通十為同為百里者十提封九萬井九¶
　　十萬夫之地除山川城邑之屬三萬六千井(為六/萬四)¶
<pb:KR2m0009_WYG_149-9a>¶
　　(千井六十四/萬夫之地)除公田九分之一為五十萬二千夫¶
　　又以一易再易三易通之三分去一為三十五萬¶
　　四百夫率三百五十家賦一乘(四邱為乗/故曰邱乗)積六鄉¶
　　為千乘而餘率七家賦一兵積六鄉為七萬五千¶
　　人此六軍之制也六遂及三等侯國皆如鄉之法¶
　　畿方千里為百里者十如鄉之除為三百五十萬¶
　　四千夫賦車千乘卒七十五萬人為六軍者十此¶
　　通畿之師也(牧野之師紂七十/萬意通圻皆發)大司馬遞而征之¶
<pb:KR2m0009_WYG_149-9b>¶
　　(大司馬教兵號名有縣鄙家鄉官野之異等物/有諸侯軍吏師都遂郊野之别此見其遞征)十¶
　　年而役一遍凡三家可任者率十有一人則終身¶
　　無過一再給公上事蓋先王忠厚之至更勞均逸¶
　　不欲窮民之力也古者畿内之兵不出所以重内¶
　　也卒有四方之役即用諸侯人耳或遣上公帥王¶
　　賦亦不過元戎十乘以先啓而行也(王有四方之/事冡宰徴師)¶
　　(於諸侯如詩常武文王命卿士太師皇父整我六/師冢宰也小宰掌戎是虎賁氏奉書以牙璋發之)¶
　　而調兵諸侯亦各從其方之便髙宗伐楚蓋裒荆¶
<pb:KR2m0009_WYG_149-10a>¶
　　之旅武王克商實用西土至於征徐以魯(費/誓)追貊¶
　　以韓(韓/奕)於淮夷以江漢畧見於經可考也平王出¶
　　戍逺以見刺當是時周都洛矣自洛戍申許無乃¶
　　未甚逺而周人已不堪况後世有勞師萬里者哉¶
　　春秋之初從王伐鄭猶有蔡人衛人二百四十二¶
　　年間王人會伐屢矣未嘗見師之出唯敗績於茅¶
　　戎王師自出春秋深譏焉¶
　齊桓公問管仲行伯用師之道仲曰公欲定卒伍修¶
<pb:KR2m0009_WYG_149-10b>¶
　甲兵大國亦將修之而小國設備則難以速得志矣¶
　乃作内政而寓軍令焉三分其國為二十一鄉工商¶
　之鄉六(工商各三也二/者不從戎役)士鄉十五(韋昭謂此士軍士/也十五鄉合三萬)¶
　(人是為三軍農野處而不暱不/在都邑之數則下云五鄙是也)參國起案以為三官¶
　臣立三宰工立三族市立三鄉澤立三虞山立三衡¶
　作内政而寄軍令焉五家為軌軌為之長十軌為里¶
　里有司四里為連連為之長十連為鄉鄉有良人焉¶
　以為軍令五家為軌故五人為伍軌長帥之(居則為/軌出則)¶
<pb:KR2m0009_WYG_149-11a>¶
　(為伍所/謂寄政)十軌為里故五十人為小戎里有司帥之(小/戎)¶
　(兵車也詩云/小戎俴收)四里為連故二百人為卒連長帥之十¶
　連為鄉故二千人為旅鄉良人帥之五鄉一帥故萬¶
　人為一軍五鄉之帥帥之公將其一(工商之/鄉𨽻公)國子帥¶
　五鄉焉髙子帥五鄉焉三軍故有中軍之鼓有國子¶
　之鼓有髙子之鼓春以蒐振旅秋以獮治兵是故卒¶
　伍整於里軍旅整於郊内教既成令勿遷徙夜戰聲¶
　相聞足以不乖晝戰目相視足以相識凡三軍教士¶
<pb:KR2m0009_WYG_149-11b>¶
　三萬人車八百乘(周制戎車一乗歩卒七十二人萬/二千五百人為軍今齊車一乗五)¶
　(十人萬人為軍以齊法參周制車增三百乘/徒損三萬人吳子云齊桓募士五萬人未詳)蓋如鄉¶
　之法五鄙制鄙三十家為邑邑有司(制野鄙之政此/以下與郊内之)¶
　(政/異)十邑為卒卒有卒帥十卒為鄉鄉有鄉帥三鄉為¶
　縣縣有縣帥十縣為屬屬有大夫五屬故立五大夫¶
　各使治一屬焉立五正(長/也)各使聴一屬焉是故正之¶
　政聴屬(正五正聴/大夫之治)牧政聴縣(牧五屬大夫/聴縣帥之治)下政聴鄉¶
　(下政縣帥聴/鄉帥之治)自邑積至於五屬為四十五萬家率九¶
<pb:KR2m0009_WYG_149-12a>¶
　家得一兵得甲十萬九十家一車得車五千乘可為¶
　三軍者四(長勺之戰桓公自謂有帯甲十萬/車五千乘蓋斥地甚大非齊舊制)蓋如遂¶
　之法以通國之數而遞征之率車用六之一士用十¶
　之三大畧依周變從輕便(當時地廣參/用王畿之制)正月之朝鄉¶
　長復事君親問焉嚴蔽明蔽賢下比之罰其賢者則¶
　鄉長進之官長書之公訾相之謂之三選國子髙子¶
　退而修鄉鄉退而修連連退而修里里退而修軌軌¶
　退而修伍伍退而修家五屬大夫復事擇其寡過者¶
<pb:KR2m0009_WYG_149-12b>¶
　而摘之亦嚴蔽賢蔽明下比之罰五屬大夫於是退¶
　而修屬屬退而修縣縣退而修鄉鄉退而修卒卒退¶
　而修邑邑退而修家政既成以守則固以征則强¶
　　蘇氏曰嘗讀周官司馬法得軍旅什伍之數其後¶
　　讀管夷吾書又得管子所以變周之制蓋王者之¶
　　兵出於不得已而非以求勝敵也故其為法要以¶
　　不可敗而已至於威文非決勝無以定覇故其法¶
　　在必勝繁而曲者所以為不可敗也簡而直者所¶
<pb:KR2m0009_WYG_149-13a>¶
　　以為必勝也周之制萬二千五百人而為軍萬之¶
　　有二千二千之有五百其數奇而不齊是以知其¶
　　所以為繁且曲也今夫天度三百六十均之十二¶
　　辰得三十者此其正也五日四分之一者此其奇¶
　　也使天度而無奇則千載之日雖婦人孺子皆以¶
　　坐而計唯其奇而不齊是故巧歴有所不能盡也¶
　　聖人知其然故為之章會統元以盡其數以極其¶
　　變司馬曰五人為伍五伍為兩萬二千五百人而¶
<pb:KR2m0009_WYG_149-13b>¶
　　為軍二百五十十取三焉而為奇其餘七以為正¶
　　四奇四正而八陣生焉夫以萬二千五百人而均¶
　　之八陣之中宜其有奇而不齊者是以多為之曲¶
　　折以盡其數以極其變鉤聨蟠屈各有條理故三¶
　　代之興治其兵農軍賦皆數十百年而後得志於¶
　　天下自周之亡秦漢陣法不復三代其後諸葛獨¶
　　識其遺制以為可用以取天下然相持數歲魏人¶
　　不敢决戰而孔明亦卒無尺寸之功豈八陣者先¶
<pb:KR2m0009_WYG_149-14a>¶
　　王所以為不可敗而非以逐利勝者邪若夫管仲¶
　　之制兵其可謂截然而易曉矣三分其國以為三¶
　　軍五人為軌軌有長十軌為里里有司四里為連¶
　　連有長十連為鄉鄉有良人五鄉一帥萬人為一¶
　　軍公將其一髙國將其二三軍三萬人如貫繩如¶
　　畫碁局踈暢洞達雖有智者無所施其巧故其法¶
　　令簡一而民有餘力以致其死昔者嘗讀左氏春¶
　　秋以為邱明最好兵法蓋三代之制至於列國猶¶
<pb:KR2m0009_WYG_149-14b>¶
　　有存者以區區之鄭而魚麗鵞鸛之陣見於其書¶
　　及至管仲陣法不少槩見者何哉蓋管仲欲以歲¶
　　月服天下故變古司馬法而為是簡畧速勝之兵¶
　　是莫得而見其法也其後吳晉爭長於黄池王孫¶
　　雒教夫差以三萬人壓晉壘而戰陣百為行行百¶
　　為陣行陣皆徹無有隠蔽援桴而鼓之勇怯盡應¶
　　三軍皆讙晉師大駭卒以得志由此觀之不簡而¶
　　直不可以决勝深惟後世不達繁簡之宜以取敗¶
<pb:KR2m0009_WYG_149-15a>¶
　　北而三代什伍之數與管子所以治齊之兵雖不¶
　　可盡用而其近於繁而曲者以之固守近於簡而¶
　　直者以之决戰則庶乎其不可敗而有所必勝矣¶
　　林氏曰如韋昭之說則是國内無農其六鄉為工¶
　　商其十五則為兵而已五屬之地則皆農居之四¶
　　民之外特有所謂士卒則是兵農分矣或曰齊變¶
　　周制欲速得志於天下則釐國内之民在十五鄉¶
　　者専使之為士卒亦必有田以授之第不使出租¶
<pb:KR2m0009_WYG_149-15b>¶
　　稅供他役庶調發雖煩而民亦不怨若其工商之¶
　　六鄉為農之五屬則皆不以為兵¶
　　右齊兵制¶
　晉曲沃武公并翼僖王使虢公命曲沃伯以一軍為¶
　晉侯(莊十/六年)獻公之十六年始作二軍公將上軍太子¶
　申生將下軍以滅耿滅霍滅魏惠公韓之敗作州兵¶
　(僖十五年恵公獲晉侯吕甥言於衆曰征繕以輔孺/子甲兵益多庶有益乎衆說晉於是乎作州兵五黨)¶
　(為州州二千五百家也率一家起五人則是一萬二/千五百人古制也孔穎達曰周禮卿大夫以歲時登)¶
<pb:KR2m0009_WYG_149-16a>¶
　(其夫家之衆寡辨其可任者州長則否今以/州長管人既少督察易精故使州長治之)文公蒐¶
　於被廬作三軍(僖公二/十七年)郤縠將中軍郤溱佐之狐毛¶
　將上軍狐偃佐之欒枝將下軍先軫佐之二軍則上¶
　軍為尊三軍則中軍為尊城濮之戰賦車七百乘(五/萬)¶
　(一千五/百人)按楚蒍啓疆曰晉十家九縣長轂九百其餘¶
　四十縣遺守四千而平公治兵邾南甲車四千乘則¶
　晉通國率亦五千乘用七百乘猶齊之法其後作三¶
　行以禦狄(二十/八年)荀林父將中行屠擊將右行先蔑將¶
<pb:KR2m0009_WYG_149-16b>¶
　左行成國不過三軍今復置三行以辟天子六軍之¶
　名而實則為六軍(按吳子晉文公召為前行/四萬以獲其志意即三行)清原之¶
　蒐遂作五軍(三十/年)蓋文公雖增置三行自知其僭故¶
　罷之更為上下新軍襄公蒐於夷(文公/六年)舎二軍以復¶
　三軍之制景公邲之戰(宣十/二年)三軍增置大夫各一人¶
　則猶三行也至鞌之戰(成二/年)郤克請益車八百乘始¶
　作六軍賞鞌之功(上中下各增/新軍成六軍)韓厥趙括鞏朔韓穿¶
　荀騅趙旃皆為卿僭更王度若此厲公鄢陵之戰罷¶
<pb:KR2m0009_WYG_149-17a>¶
　新上軍(十六/年)悼公初尚四軍(襄公八年楚伐鄭/子展曰四軍無闕)其後¶
　新軍無帥公使其什吏帥其卒乘官屬以從於下軍¶
　明年遂舍之(襄十/四年)傳曰禮也成國不過半天子之軍¶
　蓋自文公僭王度至悼公方革焉¶
　　右晉兵制¶
　魯自禽父封於曲阜及僖公能復周公之宇其詩曰¶
　公車千乘說者以為大國之賦也又公徒三萬說者¶
　以為大國之軍也故知三軍魯之舊其曰三萬舉成¶
<pb:KR2m0009_WYG_149-17b>¶
　數也(實三萬七/千五百人)宣公奢泰初稅畝什二而稅既益民¶
　稅及成公謀伐齊(元/年)作丘甲丘各一甲又益民賦率¶
　一甸而加步卒二十四人甲士一人三甸而加一乘¶
　兵車之賦非復司馬法之舊矣¶
　　程氏曰周禮九夫為井四井為邑四邑為丘丘十¶
　　六井出戎馬一匹牛三頭四丘為甸甸方八里六¶
　　十四井出長轂一乘戎馬四匹牛十二頭甲士三¶
　　人步卒七十二人又成方十里出長轂一乘古者¶
<pb:KR2m0009_WYG_149-18a>¶
　　或以甸為乘或以乘為甸以甸為乘稍人掌丘乘¶
　　之政令禮記為社丘乘粢盛是也以乘為甸衞良¶
　　夫乘甸兩牡是也蓋乘者甸之賦甸者乘之地甸¶
　　方八里據地言之成方十里無溝洫言之其實一¶
　　也今作丘甲者即丘出甲一人是一甸之中共百¶
　　人為兵也榖梁以為甲非人人之所能為杜預以¶
　　為丘出甸賦加四倍誤矣¶
　　胡氏曰魯至昭公時嘗蒐於紅至增三之一耳明¶
<pb:KR2m0009_WYG_149-18b>¶
　　年戰於鞌四卿並出(前此春秋未有/累書帥師者)襄公十一年¶
　　三桓改作三軍三分魯而各征其一季氏使其乘¶
　　之人以其役邑入者無征不入者倍征孟氏使其¶
　　半為臣若子若弟叔孫氏使盡為臣不然不舎至¶
　　是中軍削矣昭公五年遂舍中軍四分公室季氏¶
　　擇二二子各一皆盡征之而貢於公季氏専將一¶
　　軍而孟仲各専一軍之半公無軍焉八年蒐於紅¶
　　自根牟至於商衛(根牟魯東界商宋也/魯西南境衞北隣也)革車千乘¶
<pb:KR2m0009_WYG_149-19a>¶
　　故邾人告吳曰魯賦八百乘邾六百乘蓋竭作也¶
　　考之春秋書蒐五皆在昭定之世自蒐紅之後繼¶
　　大蒐於北蒲(十一/年)於昌閭(二十/二年)又於北蒲者再(定/公)¶
　　(十三年/十四年)獨異於他公者用見二公在位君不得有¶
　　其國而奪於大夫大夫不得専其政而制於陪臣¶
　　各恃兵威以為强假大蒐之名隂擇其材力可任¶
　　者以植私黨使國人莫敢睥睨終於不可制蓋傷¶
　　公室削弱疾臣下恣横也迄哀公十二年用田賦¶
<pb:KR2m0009_WYG_149-19b>¶
　　又以夫田而賦軍旅之征悉變邱乘之制民無餘¶
　　力矣(兵賦之法因其田財九夫為井十六井為邱/通出馬一匹牛三頭今欲别其田及家財各)¶
　　(為一賦故言田賦古者田以出粟為主而足食賦/以出軍為主而足兵今開田而賦軍旅之征非矣)¶
　　右魯兵制¶
　楚自若敖蚡冒篳路藍縷以啓山林武王始為軍政¶
　作荆尸以伐隨授師孑以立陳法(莊四年楚武王荆/尸授師孑焉以伐)¶
　(隨按宣十二年隨武子論楚之兵曰荆尸而舉杜預/曰荆楚也尸陳也楚武王始更此為陳法遂以為名)¶
　(孑鎗屬亦楚陳所利大抵陳中有利於長兵者有利/於短兵者弓矢利逺是長兵孑是短兵蓋楚麥用孑)¶
<pb:KR2m0009_WYG_149-20a>¶
　(為/陳)成王地方千里城濮之役(僖二十/八年)子玉請戰王怒¶
　少與之師唯西廣東宫與若敖之六卒從之大抵皆¶
　非正軍制亦非古(子玉以若敖之六卒將中軍蓋兵/屬子玉者子西將左子上將右當)¶
　(是西廣東宫之兵傳曰楚右師左師潰楚敗績子玉/收其卒而止故不敗杜曰三軍惟中軍完則不敗者)¶
　(止若敖之六卒楚軍有兩廣即其親軍今曰西廣止/分其一而已杜注東宫曰太子有宫甲分取以給之)¶
　(按文元年宫臣以宫甲圍成王是宫中兵也若敖楚/武王之祖父葬若敖者子玉之祖也杜預曰六卒子)¶
　(玉宗人之兵六百人言不悉師以益之於時子玉既/為令尹而乃請戰蓋欲增兵耳若敖之六卒乃子玉)¶
　(家兵觀宣公四年楚子與若敖氏戰/於臯滸敢於敵君戰則兵强可知)穆王按晉文襄¶
<pb:KR2m0009_WYG_149-20b>¶
　覇之後楚益强大時則嚴環衞之屬(文元年傳潘崇/掌環列之尹杜)¶
　(注宫衞之官列兵而環王宫又宣十二年傳内官序/當其夜以待不虞注官當同環列之尹都君子王馬)¶
　(之屬所以親衞/於王出入同之)厥貉之會陳鄭及宋受役於司馬以¶
　田孟諸時則有右盂左盂兩甄之制(文十年會於厥/貉宋道楚子以)¶
　(田孟諸宋公為右盂鄭伯為左盂期思公復遂為右/司馬子朱及文之無畏為左司馬杜注盂田獵陳名)¶
　(將獵張兩甄故置二左司馬蓋期思公復遂一人為/右司馬當中央則左司馬二人為兩甄矣兩甄猶言)¶
　(兩/翼)莊王覇强克庸以來(文十/六年)無日不討國人而訓之¶
　于民生之不易在軍無日不討軍實而申儆之于勝¶
<pb:KR2m0009_WYG_149-21a>¶
　之不可保逮邲之戰(宣十/二年)軍制備矣蓋兆於武王備¶
　於莊王𫝊莫詳焉三軍以為正軍(傳曰楚子北師次/於邲沈尹將中軍)¶
　(子重將左軍子反將右軍此三軍者蓋正軍也是時/孫叔敖為令尹秉政不在三軍之數如南轅反斾軍)¶
　(進退皆由之故知令/尹為兼統三軍矣)二廣以為親軍(傳載欒武子言/楚軍制曰其軍)¶
　(之戎分二廣右廣初駕數及日中左受之至於昬内/官序當其夜鄭氏曰廣平横陳之車杜預注二廣君)¶
　(之親兵按傳楚子分左右廣雞鳴而駕日中而說左/則受之日入而說許偃御右廣養由基為右彭名御)¶
　(左廣屈蕩為右王乘左廣以逐趙旃杜預注楚王更/迭載之故各有御傳又曰王見右廣將從之乘屈蕩)¶
　(尸之曰君以此始亦必以終自是楚之乘廣先左蓋/左右二廣為王親軍右廣初駕以及日中左廣受之)¶
<pb:KR2m0009_WYG_149-21b>¶
　(以及日入嘗在王側内官序當其夜若今之當更循/環衞敵安當掩襲親軍之制詳矣僖二十八年西廣)¶
　(從子玉時子玉専軍政故分西廣以屬之今邲之戰/則二廣皆以侯王迭載其曰楚之乘廣先左杜預雖)¶
　(云以乘左得勝然實則楚人尚左/故親軍分為二廣而王則乘左)游闕以為游兵(傳/使)¶
　(潘黨率游闕四十乘從唐侯游闕蓋游兵往來游補/闕者觀兵陳何處為薄則從而補之所謂奇軍以防)¶
　(敗失由正軍中逐旋分/出不係步伍之數也)廣有一卒卒偏之兩(傳曰廣/有一卒)¶
　(卒偏之兩又曰楚子為乘廣三十乘分為左右司馬/法百人為卒卒二十五人為兩車十五乘為大偏九)¶
　(乘為小偏其尤大者又有二十五乘之偏今一廣十/五乘則古大偏之法而曰卒偏之兩者孔頴逹謂兩)¶
　(廣之别各有一卒之兵百人也言一卒之外復有十/五乗之偏并二十五人之兩既  一卒又云卒偏之)¶
<pb:KR2m0009_WYG_149-22a>¶
　(兩言卒之者成辭婉句耳蓋防正軍有敗/則以偏卒易之正卒有闕則以偏卒補之)於陳則分¶
　左右二拒(傳曰尹齊將右拒卒以逐下軍使潘黨率/游闕四十乘從唐侯以為左拒以從上軍)¶
　(亦猶鄭二拒蓋楚子在中軍與晉中軍相對臨戰分/此二拒右拒當晉下軍左拒當晉上軍故杜預謂為)¶
　(陳/名)調卒之法商農工賈不敗其業卒乘輯睦不奸於¶
　事行軍之典則右轅左追蓐前茅慮無中權後勁百¶
　官象物而動軍政不戒而備(軍行右轅左追蓐凡兵/車有甲士有步卒甲士)¶
　(在車不供碎役分步卒為前左右三處兵車一轅服/馬夾之而言夾轅者步卒被主分左右者軍行時又)¶
　(分之在兩廂挾轅以為戰備傳曰令尹南轅又曰改/乘轅楚陳以轅為主以轅表車正是挾車嚴兵以備)¶
<pb:KR2m0009_WYG_149-22b>¶
　(不虞其應左右者使之追步草蓐令離道求草不近/兵車蓐謂卧止之草以為宿備豫定左右之别在道)¶
　(分使之故云軍行至於對陳則在車左右前茅慮無/爾雅曰茅明也在前者明為思慮所無之事恐卒有)¶
　(非常則預告軍衆使知而為備如今軍行令人逺在/軍前斥度候望虞有伏兵使踰行人持以絳及白為)¶
　(幡與軍人為私號曲禮前有水則載青旌之𩔖是也/茅明釋言文舍人曰茅昧之明也杜預注或曰時楚)¶
　(以茅為旌義未詳中權是中軍大將軍進退之權三/軍之心在此權者謂謀之髙下輕重皆當後勁以精)¶
　(兵為殿後世勁兵多在前或被撃敗則後無應勁兵/之後此最良法百官象物而動物猶𩔖也謂旌旗畫)¶
　(物𩔖也百官尊卑不同象其所見之物而行動軍之/政教不待號令而自備周禮大司馬仲秋教治兵辨)¶
　(旗物之用王載太常諸侯載斾軍吏載旅師都載旌/鄉遂載斾郊野載旐百官載旟凡旗有軍衆者畫異)¶
<pb:KR2m0009_WYG_149-23a>¶
　(物無者帛而已尊卑所建各有物𩔖此/云象物而動謂軍行時當指治兵之法)行軍之翼日¶
　則輜重至(乙卯王乘左廣以逐趙旃及昏楚師軍於/邲晉之餘師不能軍丙辰楚重至於邲杜)¶
　(注輜重也楚輜重嘗後正軍一日蓋楚軍有法輜重/若與正軍過逺則有邀撃之患過近則重兵纔亂正)¶
　(軍亦漬後世用兵先撃輜重取勝者多蓋以非太/近則太逺以是知楚輜重逺大兵一日為得宜也)凡¶
　此皆軍政之善者也若共王之世公子嬰齊為簡之¶
　師組甲被練皆創名之(襄三年傳楚子重伐吳為簡/之師使鄧廖帥組甲三百被)¶
　(練三千簡謂選擇也杜預注組甲被練皆戰備也組/甲漆甲成文被練之袍賈逵云組甲以組綴甲車士)¶
　(服之被練帛也以帛綴甲步卒服之孔頴達曰甲貴/牢固練若不固宜皆用組何當造不牢之甲而令步)¶
<pb:KR2m0009_WYG_149-23b>¶
　(卒服之豈欲其被傷故使甲不牢也若練以綴甲何/以謂之被又組是條繩不可為衣服安得以為甲裏)¶
　(杜言組甲漆甲成組文今時漆甲有為文者被練文/不言甲必非甲名被是被覆衣著之名故以練袍被)¶
　(於身上雖並無明證而杜說近之吕祖謙曰組/甲被練皆擇兵之精者被練若今之軟纏之𩔖)康王¶
　以蒍掩為司馬始井沃衍牧隰臯賦車籍馬而有車¶
　兵徒兵甲楯之數(襄二十五年楚蒍掩為司馬子木/使莊賦數甲兵掩書土田牧隰臯)¶
　(井衍沃量入修賦賦車籍馬賦車/兵徒甲兵楯之數既成以授子木)靈王斥地益大陳¶
　蔡不羮邑賦千乘於是有五帥(左氏傳吳人敗諸/豫章獲其五帥)平¶
　王簡上國東國之兵都外都師精練有法(昭十四年/楚平王使)¶
<pb:KR2m0009_WYG_149-24a>¶
　(然丹簡上國之兵於宗邱且撫其民使屈罷簡東國/之兵於召陵亦如之好於邉疆息民五年而復用師)¶
　(杜預注上國都在國都之西西方居上流故謂之上/國按下云簡東國之兵亦如此知此是簡西國之兵)¶
　(也西國東國皆是楚人在國之東西者孔頴達/曰西為上則東為下下言東則此是西互見也)至若¶
　成丁則若申息之子弟(僖二十八年楚子入居於申/子玉城濮之敗王使謂之曰)¶
　(大夫若入其若申息之老何杜預/曰申息二邑子弟皆從子玉而死)士兵則若都君子¶
　按之則若王馬之屬(昭二十七年傳左司馬戍帥都/君子與王馬之屬以濟師杜注)¶
　(在都邑之士有復除者賈逵云平常免其行役事急/乃使之耳君子既有士則不調發唯吳楚多有此事)¶
　(急則從如越有君子六千人是也王馬之屬王/養馬官屬校人之𩔖凡此皆以急調役非常法)其為¶
<pb:KR2m0009_WYG_149-24b>¶
　舟師以待吳寇而卒莫能以得志故曰吳用木也我¶
　用革也(楚用舟師自康王始考之經傳吳自成七年/始入州來暨共王卒繼侵楚明年敗楚於臯)¶
　(舟之隘是吳利在舟師楚懼無以敵吳後十年康王/始為舟師以畧吳疆而吳乃滅巢昭王時救潛之役)¶
　(令尹子常以舟師及河内而還竟無成功其後囊瓦/伐吳師於豫章吳人見舟豫章而潛師於巢遂敗楚)¶
　(師入郢之後吳太子終纍又敗楚舟師獲其帥蓋楚/雖以備吴置舟師而實莫能勝亦地形用便有不同)¶
　(耳/)¶
　　右楚兵制¶
　秦自非子為孝王養馬汧渭之間封為附庸至秦仲¶
<pb:KR2m0009_WYG_149-25a>¶
　始大秦仲之孫襄公當平王初興兵討西戎以救周¶
　平王東遷遂有岐豐之地列為諸侯地與戎相錯襄¶
　公修其車馬備其兵甲武事備矣至穆公覇西戎始¶
　作三軍殽之役三帥而車三百乘又置陷陣(吳子秦/置陷陣)¶
　(三/萬)魯定公五年秦子蒲子虎帥車五百乘救楚兵力¶
　益以强盛及孝公用商鞅定變法之令令民為什伍¶
　而相收連坐告姦者與斬敵首同賞匿姦者與降敵¶
　同罰民有二男以上不分異者倍其賦有軍功者各¶
<pb:KR2m0009_WYG_149-25b>¶
　以率(音/律)受上爵為私鬬者各以輕重被刑宗室非有¶
　軍功論不得為屬籍行之十年民勇於公戰怯於私¶
　鬭又以秦地曠而人寡晉地狹而人稠誘三晉之人¶
　耕秦地優其田宅而使秦人應敵於外大率百人則¶
　五十人為農五十人習戰凡民年二十三附之疇官¶
　給郡縣一月而更謂卒復給中都一歲謂正卒復屯¶
　邉一歲謂戍卒凡戰獲一首賜爵一級(自公士至大/庶長十八級)¶
　(後通闗内列/侯二十級)皆以戰功相君長長平之役年十五以¶
<pb:KR2m0009_WYG_149-26a>¶
　上悉發又非商鞅之舊矣¶
　　右秦兵制¶
　蘇秦說燕文侯曰燕東有朝鮮遼東(二水/名)北有林胡¶
　樓煩(樓煩屬鴈門郡二/胡國名朔嵐已北)西有雲中九原(二郡/名)南有滹¶
　沱易水地方二千里帯甲數十萬車六百乘騎六千¶
　匹粟支數年南有碣石鴈門之饒北有棗栗之利民¶
　雖不佃作而足於棗栗矣此所謂之天府也　說趙¶
　肅侯曰當今之時山東之建國莫强於趙趙地方二¶
<pb:KR2m0009_WYG_149-26b>¶
　千餘里帯甲數十萬車千乘騎萬匹粟支數年西有¶
　常山南有河漳東有清河北有燕國臣竊以天下地¶
　圖按之諸侯之地五倍於秦料度諸侯之卒十倍於¶
　秦六國為一并力西向而攻秦破秦必矣　說韓宣¶
　惠王曰韓北有鞏洛成臯之固西有宜陽商阪之塞¶
　東有宛穰(二縣/名)洧水南有陘山地方九百餘里帯甲¶
　數十萬天下之强弓勁弩皆從韓出谿子(南方谿子/蠻夷柘弩)¶
　(皆善/材)少府時力距來者(韓有谿子弩又有少府所造/二種之弩按時力謂作之得)¶
<pb:KR2m0009_WYG_149-27a>¶
　(時力倍於常故名時力距來者謂/弩勢勁利足距來敵也見淮南子)皆射六百步之外¶
　韓卒超卒而射百發不暇止逺者括蔽洞胷近者鏑¶
　弇心韓卒之劒㦸皆出於冥山(冥山在/朔州北)棠谿(在豫州/偃城)¶
　墨陽(淮南子曰墨/陽之莫邪也)合賻(戰國罙作合伯春/秋後語作合相)鄧師宛馮¶
　(鄧國有功鑄劒因名鄧師宛人/於馮池鑄劒故號宛馮在滎陽)龍淵太阿(二劒/名)皆陸¶
　斷牛馬水截鵠鴈當敵則斬堅甲鐡幕革抉㕹芮(抉/音)¶
　(決謂以革為射決決射韝也㕹音/伐謂楯也芮謂繋盾之紛綬也)無不畢具以韓卒¶
　之勇被堅甲疏勁弩帯利劒一人當百不足言也¶
<pb:KR2m0009_WYG_149-27b>¶
　說魏襄王曰大王之地南有鴻溝陳汝南許郾昆陽¶
　召陵舞陽新都新郪東有淮頴煑棗無胥西有長城¶
　之界北有河外卷衍酸棗地方千里地名雖小然而¶
　田舍廬廡之數曾無所芻牧人民之衆車馬之多日¶
　夜行不絶輷輷殷殷(輷麾宏反/殷音隠)若有三軍之衆臣竊¶
　量大王之國不下於楚竊聞大王之卒武士二十萬(即/魏)¶
　(氏武卒也注見/後班固刑法志)蒼頭二十萬(謂以青布裹頭以異於/衆荀子魏有蒼頭二十)¶
　(萬是/也)奮撃二十萬厮徒十萬(厮養之卒謂養/馬賤者亦為兵)車六百¶
<pb:KR2m0009_WYG_149-28a>¶
　乘騎五千匹此其過越句踐武王逺矣　說齊宣王¶
　曰齊南有泰山東有琅邪西有清河北有勃海此所¶
　謂四塞之國也齊地方二千餘里帯申數十萬粟如¶
　邱山三軍之良五家之兵(五家即/五國)進如鋒矢戰如雷¶
　霆解如風雨即有軍役未嘗背泰山絶清河渉勃海¶
　也(言臨淄自足齊有軍/役不用度河取二部)臨淄之中七萬户臣竊度之¶
　不下户三男子三七二十一萬不待發於逺縣而臨¶
　淄之卒固已二十一萬矣　說楚威王曰楚天下之¶
<pb:KR2m0009_WYG_149-28b>¶
　强國也王天下之賢王也西有黔中巫郡東有夏州¶
　海陽南有洞庭蒼梧北有陘塞郇陽地方五千餘里¶
　帯甲百萬車千乘騎萬匹粟支十年此伯王之資也¶
　班固漢書刑法志曰春秋之後滅弱吞小並為戰國¶
　稍增講武之禮以為戲樂用相夸視(師古曰視/讀曰示)而秦¶
　更名角抵(師古曰抵音丁/禮反解在武紀)先王之禮没於淫樂中矣¶
　雄桀之士因埶輔時作為權詐以相傾覆吳有孫武¶
　齊有孫臏(師古曰臏/音頻忍反)魏有吳起秦有商鞅皆禽敵立¶
<pb:KR2m0009_WYG_149-29a>¶
　勝垂著篇籍當此之時合從連衡(師古曰衡横也戰/國時齊楚韓魏燕)¶
　(趙為從秦國為衡從音子容反謂其地形/南北從長也秦地形東西横長故為衡也)轉相攻伐¶
　代為雌雄(師古曰代/亦迭也)齊愍以技撃强(孟康曰兵家之/技巧技巧者習)¶
　(手足便器械積機/闗以立攻守之勝)魏惠以武卒奮(師古曰/奮盛起)秦昭以銳¶
　士勝(師古曰/銳勇利)世方爭於功利而馳說者以孫吳為宗¶
　時唯荀卿明於王道而非之曰彼孫吳者上埶利而¶
　貴變詐施於暴亂昏嫚之國君臣有間(師古曰言有/間隙不諧和)¶
　上下離心政謀不良故可變而詐也夫仁人在上為¶
<pb:KR2m0009_WYG_149-29b>¶
　下所卬(卬讀/作仰)猶子弟之衞父兄若手足之扞頭目何¶
　可當也(扞禦/難也)鄰國望我歡若親戚芬若椒蘭顧視其¶
　上猶焚灼仇讎人情豈肯為其所惡而攻其所好哉¶
　故以桀攻桀猶有巧拙以桀攻堯若卵投石夫何幸¶
　之有(師古曰言/往必破碎)詩曰武王載斾有䖍秉鉞如火烈烈¶
　則莫我敢遏(師古曰殷頌長發之詩也武王謂湯也/䖍敬也遏止也言湯建號興師猶本仁)¶
　(義雖執戚鉞以敬為先故/得如火之盛無能止也)言以仁義綏民者無敵於¶
　天下也若齊之技撃得一首則受賜金事小敵脆則¶
<pb:KR2m0009_WYG_149-30a>¶
　媮可用也(師古曰媮與/偷同謂茍且)事鉅敵堅則渙然離矣是亡¶
　國之兵也魏氏武卒衣三屬之甲(服䖍曰作大甲三/屬竟人身也蘇林)¶
　(曰兜鍪也盆領也髀襌也如淳曰上身/一髀褌一踁繳一凡三屬也屬聨也)操十二石之¶
　弩負矢五十个置戈其上冠胄帯劒贏三日之糧(師/古)¶
　(曰个讀曰个个枚也胄兜鍪也冠胄帯劒/者著兜鍪而又帯劒也贏謂擔負也音盈)日中而趨¶
　百里(師古曰中/一日之中)中試則復其户利其田宅(師古曰中/試試之而)¶
　(中科條也復謂免其賦稅也利田宅者給/其便利之處也中音竹仲反復音方目反)如此則其¶
　地雖廣其稅必寡其氣力數年而衰是危國之兵也¶
<pb:KR2m0009_WYG_149-30b>¶
　秦人其生民也陿阸其使民也酷烈(師古曰陿地小/也隘險固也酷)¶
　(重辱也烈/猛威也)刼之以埶隠之以阸(鄭氏曰秦地多隘蔵/隠其民於隘中也臣)¶
　(瓚曰秦政急峻隠括/其民於隘狹之法)狃之以賞慶道之以刑罰(師古/曰狃)¶
　(串習也音女救/反道讀曰導)使民所以要利於上者非戰無由也¶
　功賞相長五甲首而𨽻五家(服䖍曰能得著甲者五/人首使得𨽻役五家也)¶
　(如淳曰役𨽻五/家是為相君長)是最為有數故能四者有勝於天下¶
　然皆干賞蹈利之兵庸徒鬻賣之道耳(師古曰/鬻音育)未有¶
　安制矜節之理也(師古曰/矜持也)故雖地廣兵彊鰓鰓常恐¶
<pb:KR2m0009_WYG_149-31a>¶
　天下之一合而共軋已也(蘇林曰鰓音慎而無禮則/葸之葸鰓懼貌也張晏曰)¶
　(軋踐轢也師古曰鰓音/先祀反軋音於黠反)至乎齊桓晉文之兵可謂入¶
　其域而有節制矣(孟康曰入王兵/之域而未盡也)然猶未本仁義之¶
　統也故齊之技撃不可以遇魏之武卒魏之武卒不¶
　可以直秦之銳士(師古曰直/亦當也)秦之銳士不可以當桓¶
　文之節制桓文之節制不可以敵湯武之仁義故曰¶
　善師者不陳(師古曰戰陳之義本因陳列為名而音/變耳字則作陳更無别體而末代學者)¶
　(輙改其字旁從車非經史之本/文也今宜依古不從流俗也)善陳者不戰善戰者¶
<pb:KR2m0009_WYG_149-31b>¶
　不敗善敗者不亡若夫舜脩百僚咎繇作士(師古曰/士師理)¶
　(官謂司寇/之職也)命以蠻夷猾夏寇賊姦宄而刑無所用所¶
　謂善師不陳者也湯武征伐陳師誓衆而放禽桀紂¶
　(師古曰謂湯誓/泰誓牧誓是也)所謂善陳不戰者也齊桓南服彊楚¶
　使貢周室(師古曰謂僖四年伐楚次於/陘責包茅不入王祭不供也)北伐山戎為¶
　燕開路(師古曰謂莊三十年/伐山戎以其病燕故)存亡繼絶功為伯首(師/古)¶
　(曰謂存三亡國衞/邢魯也伯讀曰覇)所謂善戰不敗者也楚昭王遭闔¶
　廬之禍國滅出亡(師古曰謂定四年吳入郢楚/子出涉雎濟江入於雲中也)父老¶
<pb:KR2m0009_WYG_149-32a>¶
　送之王曰父老反矣何患無君父老曰有君如是其¶
　賢也相與從之或犇走赴秦號哭請救(師古曰謂申/包胥如秦乞)¶
　(師也犇/古奔字)秦人為之出兵(師古曰謂秦子蒲子武/帥車五百乗以救楚也)二國¶
　并力遂走吳師(師古曰謂子蒲大敗夫槩王於沂/薳射之子從子西敗吳師於軍祥)昭¶
　王返國(師古曰吳師已/歸楚子入郢)所謂善敗不亡者也若秦因¶
　四世之勝據河山之阻任用白起王翦豺狼之徒奮¶
　其爪牙禽獵六國以并天下(師古曰言如/獵之取獸)窮武極詐¶
　士民不附卒𨽻之徒還為敵讎(師古曰謂陳勝吳/廣英布之徒也)猋¶
<pb:KR2m0009_WYG_149-32b>¶
　起雲合果共軋之(師古曰猋疾風也如猋之起言其/速也如雲之合言其盛也猋音必)¶
　(遥/反)斯為下矣凡兵所以存亡繼絶救亂除害也故伊¶
　吕之將子孫有國與商周並(師古曰言其/同盛衰也)至於末世¶
　茍任詐力以快貪殘爭城殺人盈城爭地殺人滿野¶
　孫吳商白之徒皆身誅戮於前而國滅亡於後(師古/曰孫)¶
　(武孫臏吳起/商鞅白起也)報應之埶各以𩔖至其道然矣¶
　　自周室以東諸侯强大僭侈兵法軍制國自為政¶
　　俱非先王之舊晉楚齊秦其尤也魯雖弱國而軍¶
<pb:KR2m0009_WYG_149-33a>¶
　　制亦屢變故摭左氏内外傳諸書畧考諸國之兵¶
　　制至戰國時六王爭强軍政雖無可考而畧見於¶
　　蘇秦之說班孟堅西漢刑法志論兵多述春秋戰¶
　　國時事頗有可考故具載之¶
秦始皇既并天下分為三十六郡郡置材官聚天下兵¶
器於咸陽鑄為鐘鐻講武之禮罷為角觝是時北築長¶
城四十餘萬南戍五嶺五十餘萬驪山阿房之役各七¶
十餘萬兵不足用而後發謫矣其後里門之左一切發¶
<pb:KR2m0009_WYG_149-33b>¶
之而勝廣起(里門左謂閭里之左凡居者以富强為右/貧弱為左秦役戍多富者役盡兼取貧弱)¶
(而發/之也)¶
　　山齋易氏曰始皇既并天下北築長城南戌五嶺¶
　　又有驪山阿房之役兵不足用乃至發謫先發弛¶
　　刑之𩔖次發西賈人之𩔖次發治獄不直者之𩔖¶
　　次以隠官刑徒者次以嘗有市籍者又其次則大¶
　　父母父母嘗有市籍者先發里門之左名閭左之¶
　　戍未及發右而二世立復調材士五萬人以衞咸¶
<pb:KR2m0009_WYG_149-34a>¶
　　陽民不聊生天下騷動而勝廣起矣是時楚兵百¶
　　萬而秦發近縣不及乃赦驪山徒奴産子以擊盗¶
　　及關東盗賊益熾又發關中卒以撃之而章邯三¶
　　歲將兵亡失已十數萬坑於降楚者又二十餘萬¶
　　沛公入關而秦遂以亡原秦之亡皆起於兵備廢¶
　　弛而倚辦於倉卒髙祖鑒其弊而於郡國京師兵¶
　　備嚴整且内外有相制之勢漢法之善者也¶
　　按班史以銷鋒鏑弛武備為秦之所以亡山齋因¶
<pb:KR2m0009_WYG_149-34b>¶
　　而發明其說然愚以為秦之亡非闗於兵弛也當¶
　　時盡吞六雄威震六合彼胡越僻在裔夷豈能為¶
　　纎芥之害而發百萬之師以戍之驪山阿房之役¶
　　又復數十萬健卒壯士虚耗於無用之時糜爛於¶
　　不切之役蓋側目倒戈相挺而並起者皆秦兵也¶
　　史記言先是諸侯吏卒繇使屯戍過秦中者秦中¶
　　吏卒遇之多無狀及章邯以秦軍降諸侯諸侯吏¶
　　卒乘勝多奴虜使之輕折辱秦吏卒秦吏卒多怨¶
<pb:KR2m0009_WYG_149-35a>¶
　　竊言曰章將軍等詐吾屬降諸侯今能入關破秦¶
　　大善即不能諸侯虜吾屬而東秦又盡誅吾父母¶
　　妻子奈何諸將微聞其語以告項羽羽乃盡坑秦¶
　　卒二十餘萬人夫此二十萬人者即十餘年前王¶
　　翦王賁等將之以横行天下誅滅六雄者也國有¶
　　興廢而士心之勇怯頓殊異哉然章邯之降也特¶
　　以畏趙髙之讒二世之誅而其兵固非小弱亦未¶
　　嘗甚敗衂也而此二十萬人者亦復弭耳解甲而¶
<pb:KR2m0009_WYG_149-35b>¶
　　曾無異辭雖明知必蹈禍機反幸諸侯之入闗以¶
　　紓禍所謂寡助之至親戚叛之者歟¶
　¶
　¶
　¶
　¶
　¶
　文獻通考卷一百四十九¶
