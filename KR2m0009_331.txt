# -*- mode: mandoku-view; -*-
#+TITLE: 文獻通考
#+DATE: 2015-08-24 22:49:41.338402
#+PROPERTY: ID KR2m0009
#+PROPERTY: BASEEDITION WYG    
#+PROPERTY: JUAN 卷三百三十一 
<pb:KR2m0009_WYG_331-1a>¶
欽定四庫全書¶
　文獻通考卷三百三十一¶
　　鄱　陽　馬　端　臨　貴　與　著¶
　四裔考八¶
　　南丹州蠻¶
南丹州蠻亦溪洞之種其地與宜州接宋開寳七年酋¶
帥莫洪□遣使奉表求内附九年復來貢求賜牌印詔¶
刻印以給之太平興國五年貢銀百兩賀平太原雍熙¶
<pb:KR2m0009_WYG_331-1b>¶
四年洪□族人莫淮閬以河池縣知縣余承鑒取其牛¶
怒而刼掠誘羣蠻為宼詔誅承鑒以知宜州侯汀失於¶
備禦免官發諸州兵進討未至而蠻已遁詔拊諭之自¶
是不復宼淳化元年洪□卒其弟洪皓襲稱刺史遣使¶
入貢上降優詔賜綵自洪□領州十餘年歲輸白金百¶
兩洪皓襲兄位專地利不修常貢其弟洪玩忿之挈妻¶
子來奔宜州洪皓數引兵攻洪玩乃乘傳詣闕訴其事¶
請發兵致討上以其蠻夷但覊縻而已不欲為之興師¶
<pb:KR2m0009_WYG_331-2a>¶
報怨洪玩先自稱南丹州副使以為邵州團練副使給¶
田十頃下詔戒飭洪皓景德二年洪皓死長子淮勍襲¶
父任俄為其弟淮辿所逐遂以淮辿知南丹州淮勍帥¶
屬來奔詔宜州賜閑田資給之大中祥符九年討撫水¶
蠻詔淮辿約勒溪峒勿從誘脅明年平撫水蠻淮辿等¶
以勞進秩景祐三年淮辿老自言願傳其子世漸至和¶
元年命世漸為檢校散騎常侍權發遣州事明年以淮¶
辿為懐逺大将軍致仕世漸為刺史檢校工部尚書賜¶
<pb:KR2m0009_WYG_331-2b>¶
袍帶錢十萬絹百疋又補其親黨數十人為檢校官如¶
故事也世漸死嘉祐末命其子公帳襲之有世忍者亦¶
淮辿子也初率其屬入内附治平初逃歸攻殺公帳奪¶
其地自守請於朝廷願授刺史補其親黨如故事歲輸¶
銀百兩三年遂命為刺史皆如其請熙寧二年授世忍¶
檢校禮部尚書元豐三年入貢其印以西南諸道武盛¶
軍德政官家夫國主為文詔以南丹州印賜之令毁其¶
舊印六年遷檢校户部尚書官其子姪九人世忍死子¶
<pb:KR2m0009_WYG_331-3a>¶
公佞襲大觀元年廣西經略使王祖道言公佞就擒進¶
築平允從州收文地蘭那安外習南丹八州之地併為¶
鎮庭孚觀州延德軍以其弟公晟襲刺史宣和四年公¶
晟乞以州事傳其姪延豐願與其子歸朝詔從之仍乘¶
驛給劵紹興三年廣西經略安撫劉亮適言南丹州莫¶
公晟領賊圍打觀州燒毁寳積監宰臣朱勝非奏此皆¶
是大觀及宣和以來所開新邊近來徃徃棄而不守如¶
觀州屢下本路帥臣監司相度皆以為所據控扼不宜¶
<pb:KR2m0009_WYG_331-3b>¶
棄之上曰前日用事之臣貪功生事公為欺罔其實勞¶
民費財使逺俗不安也亮適又言公晟自添差路分鈐¶
轄逃去後未曽差官乞先與一職名欲於遥郡下添入¶
知南丹州兼溪峒都廵檢使提舉盗賊公事舊賜南丹¶
州刺史印記今依舊行使從之而公晟未出受命至二¶
十四年廣西經略安撫司言愿忠言莫公晟進馬與諸¶
蠻首領並皆歸順令公晟守本官致仕以其子延沈承¶
襲上諭輔臣曰得南丹州非以廣地但猺人不作過百¶
<pb:KR2m0009_WYG_331-4a>¶
姓安業可喜於是延沈承襲銀青光禄大夫檢校太子¶
賔客使持節南丹州諸軍事南丹州刺史兼御史大夫¶
知南丹州公事武騎尉愿忠又奏説諭到諸蠻三十一¶
種族計二十七州一百三十五縣四十寨一鎮三十二¶
團一百七十九峒皆納欵面内乞作覊縻州縣實為熙¶
朝盛事明年又加延沈團練防禦使三十一年廣西諸¶
司言莫延沈恣行慘酷為諸蠻廹逐歸投省地而死衆¶
共推莫延廩承襲知南丹州詔依例補授官孝宗隆興¶
<pb:KR2m0009_WYG_331-4b>¶
初延廪以諸蠻謀害擕家歸朝廷延葚管州事經略司¶
保奏以聞詔延葚承襲知南丹州淳熙元年南丹州為¶
永樂州所攻使來告急廣西帥差官齎旗榜徃二州説¶
諭聽從和觧十四年經略司奏莫延䕃乞承襲延葚官¶
爵詔從之寧宗嘉定五年詔以莫延䕃男莫光照承襲¶
知南丹州從經略司所請也¶
　石湖范氏桂海虞衡志曰南丹在宜州西境地産竒¶
　材異藥惡獸毒虺其人剽悍以勁木為弩聚毒傅矢¶
<pb:KR2m0009_WYG_331-5a>¶
　中人立死宜之髙峯寨古觀州也與南丹接境地勢¶
　極髙南丹對境亦髙二壘矢可相及南丹日通市於¶
　髙峯少不如意則怨毒思亂其酋莫氏國朝命為刺¶
　史月支鹽料及守臣供給錢百五十千比内郡自號¶
　莫大王間入宜州則禮之以列郡來已數十年矣其¶
　説以為宜州徼外西原黄洞武陽羣小蠻即唐黄家¶
　賊之地崇建丹使控制之然莫氏家人亦時自相攻¶
　剽今刺史莫延葚逐其弟延廪而自立延廪奔朝廷¶
<pb:KR2m0009_WYG_331-5b>¶
　謂之出宋(凡州洞歸朝/皆稱出宋)延葚淫酷不能服其類隣永¶
　樂州玉氏與為仇歲相攻乾道丁亥與玉氏戰敗吿¶
　急於帥司帥司遣官為和觧永樂益淬勵有勝兵萬¶
　人志滅莫氏延葚乃益驕不奉法至私刻經略安撫¶
　司及宜州溪洞司印效帥守花書行移以嚇諸蕃落¶
　己丑歲自言州去産馬蠻不遠願與國買馬乞於宜¶
　州置塲意欲藉朝廷任使威制永樂邊将常恭與交¶
　通至為代作奏章至闕下不經由帥司樞宻院是其¶
<pb:KR2m0009_WYG_331-6a>¶
　説差官置司宜州余論奏宜州密邇内地無故通道¶
　諸蠻且開邊隙不敢奉詔且自行在所捕得常恭囚¶
　而劾奏其事朝廷大悟削籍竄之九江永不放還外¶
　有省民冒法商販入南丹受其帖牒至内地幹事者¶
　多桂之興安人余亦物色得其渠送獄論如法南丹¶
　稍讋¶
　　撫水蠻¶
撫水蠻在宜州南有縣四曰撫水曰京水曰多建曰古¶
<pb:KR2m0009_WYG_331-6b>¶
勞唐𨽻黔南其酋皆蒙姓同出有上中下三房民則有¶
區廖潘吳四姓亦種水田採魚其保聚山險者雖畬田¶
收榖粟甚少但以藥箭射生取鳥獸盡即徙他處無羊¶
馬桑柘地曰帚洞五十里至前村川原稍平合五百餘¶
家夾龍江居種稻似湖湘中有樓屋戰棚衛以竹柵即¶
其酋所居兵器有環刀標牌木弩善為藥箭中者大呌¶
信宿死得邕藥觧之即活宋雍熙中數宼邊境掠取民¶
口畜産詔書招安補其酋䝉令地殿直䝉令札奉職咸¶
<pb:KR2m0009_WYG_331-7a>¶
平中又數為宼盗上令邊臣驅逐出境其黨狡獪者凡¶
三十餘人宜州守将因擒送闕下上召見詰責之對曰¶
臣等蠻陬小民為飢寒所廹耳上顧謂左右曰昨不欲¶
盡令殺戮顧無噍類矣因釋罪賜錦袍冠𢃄銀綵戒勗¶
遣還逾年酋長蒙頂等六十五人詣闕納器甲百七十¶
事又䝉漢誠䝉䖍瑋䝉搷來朝上器甲數百及毒箭藥¶
誓不騷邊比歲皆遣使來貢及輸兵器乃授漢誠官賜¶
物有差既而侵軼如故太中祥符九年數㓂宜融州界¶
<pb:KR2m0009_WYG_331-7b>¶
詔以知宜州董元已不善撫綏黜之仍行招撫羣蠻拒¶
命侵掠不已乃命平州刺史曹克明領兵討之傷殺甚¶
衆蠻逃竄窮蹙酋帥蒙承貴等靣縛詣軍自首悉還所¶
掠漢口資畜歃血立誓不敢復叛乃還師詔以撫水州¶
為安化州撫水縣為歸仁縣京水縣為長寧縣自是間¶
歲朝貢不復為邊患寳元元年㓂宜融等州發兵討之¶
踰年乃定慶歴嘉祐間再入貢其後首領月赴宜州參¶
謁及貿巨板每歲州四管犒及三歲聽輸所貢兵械於¶
<pb:KR2m0009_WYG_331-8a>¶
思立寨以其直償之遞以官資遷補熙寧初知宜州錢¶
師孟等擅裁損侵削之土人羅世念等為亂攻殺寨官¶
詔遣兵討之未入境明年世念等率其徒來降各拜官¶
崇寧三年復嘯聚為宼經畧司遣兵擊却之大觀二年¶
以三州一鎮户口六萬一千來上詔知融州程鄰徃黔¶
南路撫諭官吏推恩有差紹興三年蠻酋䝉全劍等宼¶
掠省地詔帥司討平之二十九年詔加安化上州䝉自¶
臨等七人官勲及賜錢帛有差孝宗淳熙十一年以知¶
<pb:KR2m0009_WYG_331-8b>¶
宜州馬寧祖減刻蠻人生料錢鹽致令犯邊降一官十¶
二年廣西經略司言蠻人出犯省地多用强弩藥箭本¶
路造木弩五十架給付兩路&KR0191;射并造藥箭備用詔常¶
加閱習¶
　石湖范氏桂海虞衡志曰安化州最鷙悍在宜州西¶
　境官月給生料鹽以拊之猶日侵省地以耕民不敢¶
　與爭州亦不敢禁頃有凌羅二将者建炎間嘗率峒¶
　兵出勤王賊曹成入廣西建大旗購二人二人遣健¶
<pb:KR2m0009_WYG_331-9a>¶
　兵侏儒者數十軰截髪為牧童候成兵過自牛背彍¶
　弩以毒矢射之中者立死成驚懼遁去時盗滿四方¶
　廣西獨晏然者二将之力也至今南人稱之子孫有¶
　仕於州縣者¶
　　黎峒¶
黎峒唐故瓊管之地在大海南距雷州泛海一日而至¶
其地有黎母山黎人居焉舊説五嶺之南人雜夷獠珠¶
崖環海豪富兼并役屬貧弱婦人服緦緶績木皮為布¶
<pb:KR2m0009_WYG_331-9b>¶
陶土為釡器用瓠瓢人飲石汁又有椒酒以安石榴花¶
着甕中即成酒俗呼山嶺為黎居其間者號曰黎人弓¶
刀未嘗去手弓以竹為弦今儋崖萬安皆與黎為境其¶
服屬州者為熟黎其居山峒無征徭者為生黎時出與¶
郡人互市宋至和初有黎人符䕶者邊吏嘗獲其奴婢¶
十人還之符䕶亦嘗犯邊執瓊崖州廵檢慕容允則及¶
軍士至是以軍士五十六人與允則來歸允則道病死¶
詔軍士至是貸其罪紹興三十年廣西運判鄧酢言黎¶
<pb:KR2m0009_WYG_331-10a>¶
州王文滿結連西峒王承聞等攻破定南寨後復犯省¶
地遂分遣官燒蕩巢穴生擒黎賊王用賔等詔令廣西¶
諸司撫存歸業人户乾道二年廣西經略轉運司言欲¶
下瓊管及三軍守倅措置説諭黎人示以朝廷德意威¶
命使之自新退復省地能説諭收復者量功立賞任内¶
有侵犯省地或逃失省民亦重責罰其先省民逃居黎¶
峒之人守臣招誘復鄉蠲其逋税詔從之六年黎人王¶
用休犯邊萬安權守廵檢孫滋等招諭之遂定九年樂¶
<pb:KR2m0009_WYG_331-10b>¶
昌縣黎賊刼省民焚官舎瓊管安撫請於朝黎人王用¶
存王承福陳顏等招降復寨有功借補官資彈壓邊面¶
義兵統制黄文廣屢戰有功並欲推賞以澄邁縣廵檢¶
權移駐劄樂昌縣控制黎人其省民乆陷歸業蠲賦已¶
責從之淳熙元年詔承節郎王日存等許子孫承襲以¶
瓊州言其祖父居蔭元係入貢又自宣和以來能撫諭¶
諸黎彈壓有勞也八年六月瓊管司言承襲宜人三十¶
六峒統領王氏稱其祖本化外州皇祐熙寧間歸順彈¶
<pb:KR2m0009_WYG_331-11a>¶
壓三十六峒捍禦隘口正係瓊管咽喉之地三世受朝¶
廷告命至母黄氏承襲彈壓邊界用寧紹興間又説諭¶
化外黎人各安生業莫肯從亂乾道七年受告封宜人¶
今年老無男有一女欲依例承襲詔王氏襲其後又以¶
王氏之姪黄間補官守寨彈壓黎峒嘉定九年詔復許¶
宜人王氏吳氏承襲¶
　石湖范氏桂海虞衡志曰黎海南四郡隝土蠻也隝¶
　直雷州由徐聞渡半日至隝之中有黎母山諸蠻環¶
<pb:KR2m0009_WYG_331-11b>¶
　居四傍號黎人内為生黎外為熟黎山極髙常在霧¶
　靄中黎人自鮮識之乆晴海氛清廓時或見翠尖浮¶
　半空下猶洪濛也山水分流四郡熟黎所居已阻深¶
　生黎之巢深䆳外人不復跡黎母之巓則雖生黎亦¶
　不能至相傳其上有人壽考逸樂不與世接虎豹守¶
　險無路可攀但覺水泉甘羙絶異爾蠻去省地逺不¶
　供賦役者名生黎耕作省地供賦役者名熟黎各以¶
　所邇分𨽻四郡皆椎髻跣足揷銀銅錫&KR0107;腰繚花布¶
<pb:KR2m0009_WYG_331-12a>¶
　執長靶刀長鞘弓長荷槍跬歩不捨去熟黎能漢語¶
　變服入州縣墟市日晩鳴角結隊以歸婦人繡靣髙¶
　髻&KR0107;上加銅環耳墜垂肩衣裙皆五色吉貝無袴襦¶
　但繫裙數重製四圍合縫以足穿而繫之羣浴於川¶
　先去上衣自濯乃濯足漸升其裙至頂以身串入水¶
　浴已則裙復自頂而下身亦出水繡面乃其吉禮女¶
　年将及笄置酒㑹親屬女伴自施針筆湼為極細蟲¶
　蛾花卉而以淡粟紋徧其餘地謂之繡面女婢獲則¶
<pb:KR2m0009_WYG_331-12b>¶
　否女工紡織得中國綵帛拆取色絲和吉貝織花所¶
　謂黎錦黎單及鞍搭之類精粗有差居處架木兩重¶
　上以自居下以畜牧婚姻折箭為定聚㑹亦椎鼓舞¶
　歌親死不哭不粥飯惟食生牛肉以為哀痛之至葬¶
　則舁櫬而行令一人前行以雞子擲地雞子不破處¶
　即為吉穴客來未相識主人先於隙間窺之客儼然¶
　矜荘始遣奴布席於地客即坐又移時主人乃出對¶
　坐不交一談少焉置酒先以惡臭穢味嘗客客食不¶
<pb:KR2m0009_WYG_331-13a>¶
　疑則喜繼設中酒遂相親否則遣客不復與交㑹飲¶
　未嘗捨刀三杯後各請弛備雖觧器械猶置身傍也¶
　一語不相能則起而相戕性喜讐殺謂之捉抝所親¶
　為人所殺後見仇家人及其洞中種類皆擒取以荔¶
　枝木械之要牛酒銀缾乃釋謂之贖命土産沉水蓬¶
　萊諸香漫山悉檳榔椰子木亦産小馬翠羽黄蠟之¶
　屬與省地商人博易甚有信而不受欺紿商人有信¶
　則相與如至親借貸有所不吝歲望其一來不來則¶
<pb:KR2m0009_WYG_331-13b>¶
　數數念之或負約不至自一錢以上雖數十年後其¶
　同郡人擒之以為質枷其項闗以横木俟前負者來¶
　償乃釋負者或遠或死無辜被繫累歲月至死乃已¶
　復伺其同郡人來亦枷繫之被繫家人徃負債之家¶
　痛詬責償或鄉黨率斂為償始觧凡負錢一緡次年¶
　倍責兩緡倍至十年乃止本負一緡十年為千緡以¶
　故人不敢負其一錢客或誤殺其一雞則鳴鼓告衆¶
　責償曰某客殺我一雞當償一鬭一鬭者雌雄各一¶
<pb:KR2m0009_WYG_331-14a>¶
　也一雄為錢三十一雌五十一鬭每生十子五為雄¶
　五為雌一歲四産十雞併種當為六鬭六鬭當生六¶
　十雞以此倍計展轉十年乃已誤殺其一雞雖富商¶
　亦償不足客其家無敢損動其一毫閩商値風水蕩¶
　去其貲多入黎地耕種不歸官吏及省民經由村洞¶
　必舎其家恃以安熟黎之地始是州縣大扺四郡各¶
　占隝之一陲其中黎地不可得亦無路通珠崖在隝¶
　南陲既不可取徑則復桴海循隝而南所謂再涉鯨¶
<pb:KR2m0009_WYG_331-14b>¶
　波也四郡之人多黎姓蓋其裔族而今黎人乃多姓¶
　王生黎質直獷悍不受欺觸不服王化亦不出為人¶
　患熟黎貪狡湖廣福建之姦民亡命雜焉侵軼省界¶
　常為四郡患有王二娘者瓊州熟黎之酋有夫而名¶
　不聞家饒財善用衆能制服羣黎朝廷封宜人瓊管¶
　有號令必下王宜人無不帖然二娘死女能繼之其¶
　餘三郡强名小壘實不及江浙間一村落縣邑或為¶
　黎人據其𠫊事治所遣人説謝始得還前後邊吏惴¶
<pb:KR2m0009_WYG_331-15a>¶
　不敢言淳熙元年十月指山生黎洞首王仲期率其¶
　傍人十洞丁口千八百二十歸化仲期與諸洞首王¶
　仲文等八十一人詣瓊管司瓊管司受之以例詣顯¶
　應廟研石歃血約誓改過不復鈔掠犒賜遣歸瓊守¶
　圖其形状衣製上經略司髻露者以絳帛約髻根或¶
　以綵帛包髻或戴小花笠皆簮二銀篦或加雉尾衣¶
　花織短衫繫花襈裙悉跣足是其盛飾也惟王居則¶
　青布紅錦袍束帯麻鞋自云祖父宣和中嘗納土補¶
<pb:KR2m0009_WYG_331-15b>¶
　官賜錦袍云¶
　　海南序略¶
海南諸國漢時通焉大抵在交州南及西南居大海中¶
洲上相去或三五百里三五千里遠者二三萬里乘舶¶
舉㠶道里不可詳知外國諸書雖言里數亦非定實也¶
其西與諸胡國接元鼎中遣伏波将軍路博德開百越¶
置日南郡其徼外國自武帝以來皆獻見後漢桓帝時¶
大秦天竺皆由此道遣使貢獻及吳孫權遣宣化從事¶
<pb:KR2m0009_WYG_331-16a>¶
朱應中郎康泰使諸國其所經及傳聞則有百數十國¶
因立記傳晉代通中國者蓋尠及宋齊至者有十餘國¶
自梁武隋煬諸國使至踰於前代至唐貞觀以後聲教¶
逺被自古未通者重譯而至又多梁隋焉其無異聞亦¶
不復更記¶
　　黄支¶
黄支國漢時通焉合海日南之南三萬里俗略與珠崖¶
相類自武帝以來皆獻見有明珠玉璧琉璃竒石異物¶
<pb:KR2m0009_WYG_331-16b>¶
大珠至圍二寸以下而至圓者置之平地終日不停¶
　　哥羅¶
哥羅國漢時聞焉在槃槃東南亦曰哥羅富沙羅國云¶
其王姓矢利婆羅名米失鉢羅其治城累石為之城有¶
樓闕門有禁宮室覆之以草國有二十四州而無縣庭¶
列儀仗有纛以孔雀羽飾焉兵器有弓箭刀矟皮甲征¶
伐皆乘象一隊有象百頭每象有百人衞之象鞍有鈎¶
欄其中有四人一人執矟一人執弓矢一人執殳一人¶
<pb:KR2m0009_WYG_331-17a>¶
執刀賦税人出銀一銖國無蠶絲麻紵唯出吉貝布畜¶
有牛少馬其俗非有官者不得上髪褁頭又嫁娶初問¶
婚惟以㯽榔為禮多者至二百盤成婚時惟以黄金為¶
財多者至二百兩婦人嫁訖則從夫姓音樂有琵琶横¶
笛銅鈸鐡鼓簧吹蠡擊鼓死亡則焚屍盛以金甖沉之¶
大海¶
　　林邑¶
林邑國秦象郡林邑縣地漢為象林縣屬日南郡古越¶
<pb:KR2m0009_WYG_331-17b>¶
裳之界也在交阯南海行三千里其地縱廣可六百里¶
去日南界四百餘里其南水步道二千餘里有西屠夷¶
亦稱王焉馬援所植兩銅柱表漢界處也(馬援北還留/十餘户於銅)¶
(柱處至隋有三百餘户悉姓馬土人以為流寓號曰馬/留人銅柱尋没馬留人常識其處林邑國記馬援植兩)¶
(銅柱於象林南界與西屠國分漢之南境又云銅柱山/周十里形如倚蓋西跨重巖東臨大海屈璆道里記又)¶
(云林邑大浦口/有五銅柱焉)後漢末大亂縣功曹姓區有子曰連殺¶
縣令自號為王子孫相承吳時通使其後王無嗣外¶
范熊代立熊死子逸代立其國有金山石皆赤色其中¶
<pb:KR2m0009_WYG_331-18a>¶
生金金夜則出飛状如螢火又出瑇瑁貝齒吉貝沉水¶
香吉貝者樹名也其華成時如鵝毛抽以績紡作布潔¶
白與紵布不殊亦染成五色織為斑布也沉香者土人¶
破斷之積以歲年朽爛而心節獨在置水中則沉故曰¶
沉香次不沉者曰棧香也又出猩猩獸(爾雅曰肉之羙/者猩猩之唇)¶
多琥珀松脂淪入地千歲為茯苓又千歲為琥珀又云¶
楓脂為之琥珀在地其上及傍不生草木深者或八九¶
尺如大斛削去皮成焉初如桃膠凝成乃堅其金寳物¶
<pb:KR2m0009_WYG_331-18b>¶
産大抵與交阯同以塼為城蜃灰塗之居處為閣名曰¶
干蘭皆開北户以向日或東西無定尊官有二其一曰¶
西郡婆帝其二曰薩婆地歌其屬官三等其一曰倫多¶
姓次歌倫致帝次一地伽蘭外官分為二百餘部其長¶
官曰弗羅次曰阿倫如牧宰之差也書樹葉為紙施椰¶
葉為席男女皆以横幅吉貝繞腰以下謂之干漫穿耳¶
貫小環貴者著革履賤者跣行自林邑扶南諸國皆然¶
也其王戴金花冠形如章甫加纓絡出則乘象吹螺擊¶
<pb:KR2m0009_WYG_331-19a>¶
鼓&KR0449;吉貝繖以吉貝為幡旗國不設刑法有罪者使象¶
蹋殺之林邑浦外有不勞山罪人亦送此山令其自死¶
其大姓號婆羅門嫁娶必用八月女先求男由貴男而¶
賤女也同姓還相婚姻人性凶悍果於戰鬭有弓箭刀¶
槊以竹為弩樂有瑟笛琵琶五弦頗與中國同每擊鼓¶
以警衆吹蠡以節戎其人深目髙鼻髪卷色黑婦人椎¶
髻四時暄暖無霜雪王死七日而葬有官者三日庶人¶
一日皆以函盛屍鼓舞導從轝至水次積薪焚之收餘¶
<pb:KR2m0009_WYG_331-19b>¶
骨王則内金甖中沉之於海有官者以銅沉之海口庶¶
人以瓦送之於江男女截髪隨喪至水次盡哀而止其¶
寡婦孤居散髪至老人皆奉釋法文字同於天竺王事¶
尼乾道鑄金銀人像大十圍至晉武帝太康中又來貢¶
獻成帝咸康二年逸死奴文簒位奴文昔嘗北至洛陽¶
商貨因教王作宮室兵車器械王愛信之使為将乃譖¶
王諸子或徙或奔及王死無嗣遂自立為王乃攻旁國¶
并有衆四五萬至穆帝永和三年文率其衆攻陷日南¶
<pb:KR2m0009_WYG_331-20a>¶
(今郡/地)遂據其地告交州刺史朱蕃(交州今/安南府)求以日南北¶
鄙(今郡/地)横山為界初徼外諸國嘗齎寳物自海路來貿¶
貨賄而交州刺史日南太守多貪利侵侮十折二三由¶
是諸國怨憤且林邑少田故貪日南之地文又襲九眞¶
(今郡/地)害士庶十八九文死子佛立猶屯日南九眞太守¶
灌䆳率兵討佛走之䆳追至林邑時五月立表日在表¶
北影在表南九寸一分自北影之南故開北户以向日¶
此大較也佛乃請降其後頻㓂日南九德之郡(今安南/日南郡)¶
<pb:KR2m0009_WYG_331-20b>¶
(界/)殺傷甚多交州遂至虗弱至佛曾孫文敵後為扶南¶
王子當根純所殺大臣范諸農平其亂而立為王死子¶
陽邁立死子咄復名曰陽邁(初其父陽邁母始産夢人/以金籍之夷人謂金為陽)¶
(邁故為名至咄/纂父業又名焉)宋文帝元嘉中侵暴日南九德諸郡(宋/九)¶
(德郡今安南/日南郡界)宋使振武将軍宗元幹討之克林邑陽邁父¶
子並挺身奔逃所獲珍異皆是未名之寳又銷其金人¶
得黄金數十萬斤其後累代自宋齊梁陳皆遣使朝貢¶
隋文帝既平陳後遣大将軍劉方步騎萬餘人擊之其¶
<pb:KR2m0009_WYG_331-21a>¶
王梵志率其徒乘象而戰方多掘小坑草覆其上因以¶
兵挑之梵志悉衆而陣方偽北走梵志逐之其象多陷¶
轉相驚駭軍遂亂方縱兵擊大破之遂棄城而走方入¶
其都獲其廟主十八枚皆鑄金為之蓋其有國十八葉¶
矣方既平其國班師故地遂空梵志收拾遺人别建國¶
邑唐武德中再遣使貢方物貞觀時王頭黎獻馴象鏐¶
鎻五色𢃄朝霞大火珠其言不恭羣臣請問罪帝赦不¶
問又獻五色鸚鵡白鸚鵡數訴寒有詔還之頭黎死子¶
<pb:KR2m0009_WYG_331-21b>¶
鎮龍立獻通天犀雜寳十九年摩訶慢多伽獨弑鎮龍¶
滅其宗范姓絶國人立頭黎壻婆羅門為王大臣共廢¶
之更立頭黎女為王諸葛地者頭黎之姑子父得罪奔¶
眞臘女王不能定國大臣共迎諸葛地為王妻以女永¶
徽至天寳三入獻(嘗獻火環大如雞卵状如水晶日正/午時以艾藉珠輙火出云得之羅刹)¶
(國/)至德復更號環王元和初不朝獻安南都䕶張丹執¶
其偽驩愛州都督斬三萬級虜王子五十九獲戰舠鎧¶
　　扶南¶
<pb:KR2m0009_WYG_331-22a>¶
扶南國在日南郡之南海西大島中去日南可七千里¶
在林邑西南三千餘里其境廣袤三千餘里國俗本躶¶
文身被髪(躶郎/果反)不制衣裳其先有女人為主號曰柳葉¶
年少壮健有似男子其南有激國人名混潰來伐柳葉¶
降之遂以為妻惡其躶露形體乃穿疊布貫其首理其¶
國子孫相傳至王混盤况死國人立其大将范師蔓為¶
王蔓勇健有權略以兵威伐旁國咸服屬之自號扶南¶
大王開地五六千里蔓死國亂大将范尋自立為王是¶
<pb:KR2m0009_WYG_331-22b>¶
吳晉時也土地坳下而平博氣候風俗物産大較與林¶
邑同有城邑宫室國王居重閣以木柵為城海邊生大¶
若葉長八九尺編其葉以覆屋國人亦為閣居為船八¶
九丈廣纔六七尺頭尾似魚國王行乘象人皆醜黑卷¶
髪躶身跣行耕種為務一歲種三歲穫又好雕文刻鏤¶
食器多以銀為之出金鋼可以刻玉状似紫石英其所¶
生乃在百丈水底盤石上如鍾乳人没水取之竟日乃¶
出以鐵鎚之而不傷鐵乃自損以羚羊角扣之漼然氷¶
<pb:KR2m0009_WYG_331-23a>¶
泮貢賦以金銀珠香亦有書記府庫文字類蕃吳時遣¶
康泰朱應使於尋國國人猶裸唯婦人着貫頭泰應謂¶
曰國中實佳但人䙝露可怪耳尋始令國内男子著横¶
幅今干漫也大家乃截錦為之貧者以布又有老鵰入¶
海為玳可以裁作馬勒謂之珂西晉太始太康中皆遣¶
使貢獻東晉時有竺旃檀稱王亦遣使其後王姓憍陳¶
如本天竺婆羅門也有神語曰應王扶南憍陳如南至¶
槃槃扶南人聞之迎而立焉復改制度用天竺法令其¶
<pb:KR2m0009_WYG_331-23b>¶
國人居不穿井數十家共一池引汲之俗事天神以銅¶
為像二面者四手四面者八手手各有所持或小兒或¶
鳥獸或日月王坐則偏踞翹膝垂左膝至地以白疊敷¶
前設金盆香爐於其上居喪則剃除鬢髮人無禮義男¶
女恣其奔隨宋齊梁並獻方物隋時其國王姓古龍諸¶
國多姓古龍訊耆老言古龍無姓氏乃崑崙之訛隋代¶
遣使貢獻唐武德後頻來貢貞觀中又獻白頭國二人¶
於洛陽其國在扶南之西在參半之西南男女生皆素¶
<pb:KR2m0009_WYG_331-24a>¶
首身又凝白居山洞之中四面巖嶮故人莫至與參半¶
國相接¶
　　頓遜¶
頓遜國梁時聞焉(一曰/典遜)在海崎山上地方千里王並覊¶
屬扶南北去扶南可三千餘里其國之東界通交州其¶
西界接天竺安息徼外諸國賈人多至其國市焉所以¶
然者頓遜迥入海中千餘里漲海無涯岸舶未曾得逕¶
過也其市東西交會日有萬餘人珍物寳貨無種不有¶
<pb:KR2m0009_WYG_331-24b>¶
又有酒樹似安石榴採其花汁停酒甕中數日成酒出¶
藿香挿枝便生葉如都梁以裛衣國有區撥等花十餘種¶
冬夏不衰日載數十車貨之其花燥更芬馥亦末為粉¶
以傅身焉其俗又多鳥葬将死親賓歌舞於郭外有鳥¶
如鵞口鸎鵡而紅色飛來萬許家人避之鳥食肉盡乃¶
去燒其骨沉海中以為上行人也必升天鳥若廻翔不¶
食其人乃自悲復以為巳有穢乃更就火葬以為次行¶
也若不能生入火又不被鳥食以為下行也¶
<pb:KR2m0009_WYG_331-25a>¶
　　毗騫¶
毗騫國梁時聞焉在頓遜之外大海洲中去扶南八千¶
里傳其王身長丈二尺頭長三尺自古來不死莫知其¶
年其王神聖知将來事南方號曰長頭王國俗有室居¶
衣服噉粳米其人言語小異扶南國不受估客有往者¶
亦殺而噉之是以商旅不敢至王常樓居不血食不事¶
鬼神其子孫生死如常人惟王不死又傳扶南東界即¶
漲海海中有大洲洲上有諸薄國國東有馬五洲復東¶
<pb:KR2m0009_WYG_331-25b>¶
行漲海千餘里有燃火洲其上有樹生火中洲左近人¶
剝取其皮紡績作布極得數尺以為手巾與蕉麻無異¶
而色㣲青黑若小有垢汚則投火復更精潔毗騫王亦¶
能作天竺書書可三千言説其宿命所由與佛經相似¶
並論善事¶
　　干陀利¶
干陀利國在南海洲上其俗與林邑扶南畧同出斑布¶
吉貝檳榔特精好為諸國之極宋孝武世王釋婆羅那¶
<pb:KR2m0009_WYG_331-26a>¶
隣陀遣長史竺留㢮獻金銀寳器梁天監元年其王瞿¶
曇脩跋陀羅以四月八日夢一僧曰中國今有聖主十¶
年之後佛法大興汝若遣使貢奉禮敬則土地豐樂商¶
旅百倍若不信我則境土不得自安初未之信既而又¶
夢此僧曰汝若不信我當與汝往觀乃於夢中至中國¶
拜覲天子既覺心異之陀羅本工畵乃寫夢中所見武¶
帝容質飾以丹青乃遣使并畵工奉表獻玉盤等物使¶
人既至摸寫帝形以還其國比本畵則符同焉因盛以¶
<pb:KR2m0009_WYG_331-26b>¶
寳函日加禮敬後跋陀死子毗針邪跋摩立十七年遣¶
長史毗員跋摩奉表獻金芙蓉雜香藥等普通元年復¶
遣獻方物¶
　　按干陀利王夢僧所言一叚南史夷貊傳所載杜¶
　　氏通典削之蓋梁武好佛之志通於華夷適干陀¶
　　利以其時入貢佞臣黠僧遂立此説導之以納諂¶
　　非事實也島夷朝貢不過利於互市賜予豈真慕¶
　　義而來諷以希㫖宜無不可况所謂瞿曇脩跋陀¶
<pb:KR2m0009_WYG_331-27a>¶
　　羅者本佛之徒亦欲其教之行於中土又安知其¶
　　不自神其説以中帝之欲乎越裳氏所以贊武王¶
　　周公者梁武豈足以當之哉¶
　　狼牙脩國¶
狼牙脩國在南海中其界東西三十日行南北二十日¶
行北去廣州二萬四千里土氣物産與扶南畧同偏多¶
棧沉婆律香等其俗男女皆袒而被髮以吉貝為干漫¶
其王及貴臣乃加雲霞布覆胛以金繩為絡帯金環貫¶
<pb:KR2m0009_WYG_331-27b>¶
耳女子則布以纓絡繞身其國累塼為城重門樓閣王¶
出乘象有幡毦旗鼓&KR0449;白蓋兵衞甚嚴國人説立國以¶
來四百餘年後嗣衰弱王族有賢者國人歸向之王聞¶
乃枷囚執其鎖無故自斷王以為神不敢害乃逐出境¶
遂奔天竺天竺妻以長女俄而狼牙王死大臣迎還為¶
王二十餘年死子婆加逹多立梁天監十四年遣使阿¶
撒多奉表¶
　　婆利國¶
<pb:KR2m0009_WYG_331-28a>¶
婆利國在廣州東南海中洲上去廣州二月日行國界¶
東西五十日行南北二十日行有一百三十六聚土氣¶
熱如中國之盛夏榖一歲再熟草木常榮海出文螺紫¶
貝有石名坩貝羅初采之柔軟及刻削為物暴乾之遂¶
大硬其國人披吉貝如帊及為都縵乃用斑絲者以纓¶
絡繞身頭著金冠髙尺餘形如弁綴以七寳之飾帯金¶
装劍偏坐金髙坐以銀蹬支足侍女皆為金花雜寳之¶
飾或持白毦拂及孔雀扇王出以象駕輿輿以雜香為¶
<pb:KR2m0009_WYG_331-28b>¶
之上施羽蓋珠簾其導從吹螺擊鼓王姓憍陳如自古¶
未通中國問其先及年數不能記自言白净王夫人即¶
其國女梁天監十六年遣使奉表獻金席等普通三年¶
其王頻伽復遣使珠智獻白鸚鵡青蟲兠鍪瑠璃器吉¶
貝螺杯雜香藥等數十種其國有舍利鳥通人言俗黑¶
身朱髮而卷鷹爪獸牙穿耳傅璫以吉貝一幅繚於腰¶
以夜為市自掩其面隋大業中又遣使入貢其王姓刹¶
利邪伽名䕶路那婆唐貞觀中又遣使朝貢其東即羅¶
<pb:KR2m0009_WYG_331-29a>¶
刹也與婆利同俗隋煬帝遣常駿使赤土遂通中國赤¶
土西南入海得婆羅總章二年其王旃逹鉢遣使者與¶
環王使者偕朝環王南有珠奈者汎交阯海二月乃至¶
與婆羅同俗貞觀二年使者上方物九年甘棠使者入¶
朝國居海南十二年僧髙武令迦乍鳩密四國使者朝¶
貢僧髙直水眞臘西北與環王同俗其後鳩密王尸利¶
鳩摩又與富那王尸利提婆跋摩等遣使來貢僧髙等¶
國永徽後為眞臘所并¶
<pb:KR2m0009_WYG_331-29b>¶
　　槃槃¶
槃槃國梁時通焉在南海大洲中北與林邑隔小海自¶
交州船行四十日至其國其王曰楊栗翨(音/翅)栗翨父曰¶
楊德武連以上無得而記百姓多緣水而居國無城皆¶
竪木為柵王坐金龍牀每坐諸大人皆兩手交抱肩而¶
跽(九暨/反)又其國多有婆羅門自天竺來就王乞財物王¶
甚重之其大臣曰㪍郎索濫次曰崐崘帝也次曰崐崘¶
㪍和(胡卧/反)次曰崐崘㪍帝索甘且其言崐崘古龍聲相¶
<pb:KR2m0009_WYG_331-30a>¶
近故或有謂為古龍者其在外城者曰那延猶中夏刺¶
史縣令其矢以石為鏃矟則以鐵為刃有僧尼寺十所¶
僧尼讀佛經皆肉食而不飲酒亦有道士寺一所道士¶
不食酒肉讀阿修羅王經其國不甚重之俗皆呼僧為¶
比邱呼道士為貪宋元嘉孝建大明中並遣使貢獻梁¶
中大通元年四年其王使使奉表累送佛牙及畫塔并¶
獻香物十種六年復遣使送菩提國舎利及畫塔圖并¶
菩提樹葉詹糖等香隋大業中亦遣使朝賀¶
<pb:KR2m0009_WYG_331-30b>¶
　　赤土國¶
赤土國扶南之别種也在南海中水行百餘日而逹所¶
都土色多赤因以為號東波羅刺國西婆羅娑國南訶¶
羅旦國北拒大海地方數千里其王姓瞿曇氏名利富¶
多塞不知有國逺近稱其父釋王位出家為道傳位於¶
利富多塞在位十六年矣有三妻並隣國女也居僧祗¶
城有門三重相去各百許歩每門圖畫菩薩飛仙之象¶
懸金花鈴毦婦人數十人或奏樂或捧金花又飾四婦¶
<pb:KR2m0009_WYG_331-31a>¶
人容飾如佛塔邊金剛力士之状夾門而立門外者持¶
兵仗門内者執白拂夾道垂素網綴花王宫諸屋悉是¶
重閣北户北面而坐三重之榻衣朝霞布冠金花冠垂¶
雜寳纓絡四女子立侍左右兵衛百餘人王榻後作一¶
木龕以金銀五香木雜鈿之龕後懸一金光焰夾榻又¶
樹二金鏡鏡前並陳金甕甕前各有金香爐當前置一¶
金伏牛前樹一寳蓋蓋左右皆有寳扇婆羅門等數百¶
人東西重行相向而坐其官薩陀迦邏一人陀拏逹义¶
<pb:KR2m0009_WYG_331-31b>¶
二人迦利密迦三人共掌政事俱羅末帝一人掌刑法¶
每城置那邪迦一人鉢帝一人其俗皆穿耳翦髪無跪¶
拜之禮以香油塗身其俗敬佛尤重婆羅門婦人作髻¶
於項後男女通以朝霞朝雲雜色布為衣豪富之室恣¶
意華靡唯金鎖非王賜不得服用每婚姻擇吉日女家¶
先期五日作樂飲酒父執女手以授壻七日乃配既娶¶
即分財别居唯幼子與父居父母兄弟死則剔髮素服¶
就水上構竹木為棚棚内積薪以屍置上燒香建幡吹¶
<pb:KR2m0009_WYG_331-32a>¶
蠡擊鼓以送火焚薪遂落於水貴賤皆同唯國王燒訖¶
收夾貯以金瓶藏於廟屋冬夏常温雨多霽少種植無¶
時特宜稻穄白豆黑麻自餘物産多同於交趾以甘蔗¶
作酒雜以紫𤓰根酒色黄赤味亦香羙亦名椰漿為酒¶
隋煬帝嗣位募能通絶域者大業三年屯田主事常駿¶
虞部主事王君政等請使赤土帝大悦遣齎物五千叚¶
以賜赤土王其年十月駿等自南海郡乘舟晝夜二旬¶
每日遇便風至焦石山而過東南詣陵伽鉢㧞多洲西¶
<pb:KR2m0009_WYG_331-32b>¶
與林邑相對上有神祠焉又南行至師子石自是島嶼¶
連接又行二三日西望見狼牙脩國之山於是南逹雞¶
籠島至於赤土之界其王遣婆羅門鳩摩羅以舶三十¶
艘來迎吹蠡擊鼓樂隋使進金鏁以纜船月鑷金合二¶
枚貯香油金瓶八枚貯香水白疊布四條以擬供使者¶
盥洗其日未時那邪迦又将象二頭持孔雀蓋以迎使¶
人并致金盤金花以藉詔函男女百人奏蠡鼓婆羅門¶
二人導路至王宫駿等奉詔書上閣王以下皆坐宣詔¶
<pb:KR2m0009_WYG_331-33a>¶
訖引駿等坐奏天竺樂事畢駿等還館又遣婆羅門就¶
館送食以草葉為盤其大方丈因謂駿曰今是大國臣¶
非復赤土國矣後數日請駿等入宴儀衞導從如初見¶
之禮王前設兩牀牀上並設草葉盤方一丈五尺上有¶
黄白紫赤四色之飰牛羊魚鼈猪蝳蝐之肉百餘品延¶
駿升牀從者於地席各以金鐘置酒女樂迭奏禮遺甚¶
厚遣那邪迦隨貢方物并獻金芙蓉冠龍腦香以鑄金¶
為多羅葉隱起成文以為表金函封之令婆羅門以香¶
<pb:KR2m0009_WYG_331-33b>¶
花奏蠡鼓而送之既入海見綠魚羣飛水上浮海十餘¶
日至林邑東南並山而行其海水色黄氣腥舟行一日¶
不絶云是大魚糞也循海北岸逹於交趾駿以明年春¶
與那邪迦於𢎞農謁帝帝大悦授駿等執㦸都尉那邪¶
迦等官賞各有差¶
　¶
　¶
　文獻通考卷三百三十一¶
